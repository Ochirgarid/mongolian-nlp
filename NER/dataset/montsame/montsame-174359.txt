Европын Холбооны /ЕХ/ гишүүн орны удирдагчид Брюссельд болсон дээд хэмжээний уулзалтын үеэр ОХУ-ын эсрэг авсан хориг арга хэмжээг хагас жилээр сунгах шийдвэр гаргажээ.
Энэ тухай Европын Зөвлөлийн дарга Дональд Туск “Твиттер” хуудсаараа дамжуулан мэдэгдсэн байна.
“Минскийн хэлэлцээрийн хэрэгжилтэд ахиц дэвшил гараагүйтэй холбогдуулан ОХУ-ын эсрэг авсан эдийн засгийн хориг арга хэмжээг сунгах шийдвэрийг ЕХ санал нэгтэй гаргав” хэмээн тэрбээр тэмдэглэсэн байна.
ЕХ өнгөрсөн 7 дугаар сард ОХУ-ын эсрэг авсан эдийн засгийн хориг арга хэмжээний хугацааг 6 сараар сунгаж, улмаар хориг арга хэмжээ ирэх оны 1 дүгээр сарын 31-нд дуусах байсан юм.
Франц болон Герман улс Минскийн хэлэлцээрийг хэрэгжүүлэх явцын тухай илтгэлийг хагас жил тутамд ЕХ-ны удирдагчдад танилцуулдаг.
Үүний дараа ЕХ хориг арга хэмжээг сунгах тухай шийдвэрийг гаргадаг.
